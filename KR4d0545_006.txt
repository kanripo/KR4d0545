# -*- mode: mandoku-view; -*-
#+TITLE: 僑吳集
#+DATE: 2015-08-25 00:13:53.264180
#+PROPERTY: ID KR4d0545
#+PROPERTY: BASEEDITION WYG    
#+PROPERTY: JUAN 卷六
<pb:KR4d0545_WYG_006-1a>¶
欽定四庫全書¶
　僑吳集卷六　　　　　　元　鄭元祐　撰¶
　　五言絶詩¶
　　　石湖十二詠¶
　　　　石湖¶
滄波渺千頃何䖏覔鴟夷同姓千年後流芳著斷碑¶
　　　　新郭¶
闔廬創城郭俄徙傍湖山酒斾千家室今猶作市寰¶
<pb:KR4d0545_WYG_006-1b>¶
　　　　拜郊臺¶
呉子築圜丘祀帝存壝址魯亦取聖譏大禘同失禮¶
　　　　行春橋¶
醉擁捧心過韶華艶綺羅至今湖觜上彩霓卧滄波¶
　　　　越來溪¶
始由嘗膽鑿戰檻逐波通今日憑誰占漁家一笛風¶
　　　　觀音巖¶
碧潭通海眼崖設大士座宛如訪天台石梁飛度過¶
<pb:KR4d0545_WYG_006-2a>¶
　　　　治平寺¶
雲塢藴招提開牕面湖渚時發鐘磬音驚散沙鷗侣¶
　　　　茶磨嶠¶
孤嶼突蒼翠波環欝盤盤誰嗜先春味當來製鳯圑¶
　　　　楞伽塔¶
危峰聳浮屠七級雕闌曲影落湖波心魚龍駭常伏¶
　　　　越公井¶
隋將移城時鑿供萬夫飲清冷尋丈餘倒浸青天影¶
<pb:KR4d0545_WYG_006-2b>¶
　　　　御書亭¶
勅賜宋名臣穹碑載奎畫至今孤亭中虹光照山白¶
　　　　紫嶶村¶
公退紫薇省宅種紫薇花千樹臨山麓秋來粲曉霞¶
　　　懐王敏徳長者¶
清風起喬木虞麓浣花莊老我成長望平安字數行¶
　　　懷亡友岳漢陽¶
白璧埋黄壌清風憶錦袍何當絮酒酹斜日下林臯¶
<pb:KR4d0545_WYG_006-3a>¶
　　　寄張景昭¶
舊宅桃花塢流波映草堂睽離將二月聽雨在方床¶
梧竹䕃蕭齋苔花緑上堦可堪春欲去捉筆遣吟懷¶
　　　朱澤民山水¶
吹簫江浦秋舟蕩碧雲幽擬遡巖松下詩盟訂白鷗¶
　　　永定空衲者送茶¶
塵慮困春華蒙分糓雨芽醍醐滋舌本清氣溢詩家¶
　　　岳生畫竹¶
<pb:KR4d0545_WYG_006-3b>¶
修篁含雨餘枝拂清風起掃破碧玲瓏髙堂净如洗¶
　　　陳正孚畫¶
馮嶺少㣲星羣峯列帝青太邱親貎得巖壑想嘗經¶
　　　髙彦敬畫¶
千疊硯㘭雲巖崖杳莫分圖餘清興在又為客書裙¶
　　　過九里寺¶
湖邊法喜樓千頃冷涵秋吟遶維摩室風生杜若洲¶
　　　李遵道新竹¶
<pb:KR4d0545_WYG_006-4a>¶
逗土細行鞭苔茵暖透穿生生無限意都屬薊邱仙¶
　　　陳摶像¶
十年營一睡醒起欲安民忽睹金烏彩還山遂老臣¶
　　　雲林小景¶
雲起野橋西層峰翠隔溪欲尋清閟閣古木壓簷低¶
　　　王元章梅¶
明月西湖上清光儗舊時東風露消息香雪滿南枝¶
　　　子昻蘭¶
<pb:KR4d0545_WYG_006-4b>¶
孤臣萬古愁湘渚水東流江芷汀蘺滿空令泣楚囚¶
　　　子固水仙¶
仙姿艷玉肌輕拂五銖衣羅襪凌波去香塵蹙歩飛¶
　　　柯敬仲竹¶
覊栖江梅姿飛墨鬢如絲天逺鸞留影篔簹雨後枝¶
　　　子庭古木¶
巨材千稔資特立僵挺挺東風吹不回雪厓氷壑冷¶
　　　明雪牕蘭¶
<pb:KR4d0545_WYG_006-5a>¶
結跏向雙峩濡毫成九畹襲佩芳馨多懷人江浦逺¶
　　六言絶詩¶
　　　憶杭¶
湖山今古姸麗寢園此際荒凉春晚花開花落故交誰¶
在誰亡¶
　　　淵明像¶
棄官亟返柴桑家資日付壺觴莫道先生長醉義熈年¶
號不忘¶
<pb:KR4d0545_WYG_006-5b>¶
　　　畫(二首/)¶
六椽僦居避世一瓢淡飲怡情短褐少陵已徃小冠子¶
夏復生¶
雪噴滿谿泉溜雲屯匝地松隂隔岸芙蓉千疊助我吟¶
詩撫琴¶
　　七言絶詩¶
　　　懷徐士𢎞¶
錢唐湖上篠驂逰一榻長為孺子留頭白無成兩漂泊¶
<pb:KR4d0545_WYG_006-6a>¶
輸君天地一沙鷗¶
　　　懷張天民¶
金壇郭裏掃塵齋移向宜興傍古槐孫子讀書兒致養¶
更無塵雜到苔階¶
　　　張貞居神光樓看雨¶
東風吹雨弄新晴仙子樓居吹玉笙不是春隂在簾幙¶
已應顛倒落紅英¶
濛濛靈雨向東來曙色軒牕面面開為愛條風吹潤緑¶
<pb:KR4d0545_WYG_006-6b>¶
莫教人跡印蒼苔¶
碧雲千仭紫陽山都在東風化雨間細與陽春同霡霂¶
岸花汀栁亦斑斑¶
　　　贈製筆温生¶
　今春予入杭貞居張尊師方建神光樓葛井西師與¶
　予知舊因留宿樓上對酒聫句予尚左不善書而師¶
　之書知名天下予出句㨗甚師捉筆便書然屢索輙¶
　叱其弟子謂筆不佳最後出一枝上標温國寳姓名¶
<pb:KR4d0545_WYG_006-7a>¶
　師乃喜曰是固揭學士所賞識予雖不善書見師用¶
　筆書不已因取傍赫&KR1389;小紙試之誠善筆也既還呉¶
　國寳之子持行卷來首列掲公所品題而尊師獨缺¶
　然夫掲公寓師樓居四月餘子得公品藻而遺尊師¶
　可謂獲連城而失照乗矣行且入杭求師言以為重¶
　因詩送之¶
神光樓上春聫句醉裏縱横筆屢揮歸到呉中見蒙子¶
斯文㣲藝有神機¶
<pb:KR4d0545_WYG_006-7b>¶
温生有子能傳業鄭老無書可寄君他日製成壼領記¶
尚憑毛頴話慇懃¶
　　　病中寄王叔明¶
跌宕王郎天馬駒胷蟠百篋外家書雨牕卧病三十日¶
裹飯何曽見子輿¶
　　　陶靖節像¶
袖裏慚無博浪槌酒醒空賦稚桑詩悲凉一曲山陽笛¶
滿眼山河是義熈¶
<pb:KR4d0545_WYG_006-8a>¶
　　　謝太傅像¶
秦兵百萬壓東南宗社安危已獨擔却置㨗書棋局底¶
諸君猶認罪清譚¶
　　　病中寄光孝禪翁¶
我病在床身欲飛棋鋒何日賭神機想應近日繙經後¶
只有青山到竹扉¶
　　　寄金山普納¶
金鰲背玉欎藍天長有神龍衛法筵午夜江聲推月上¶
<pb:KR4d0545_WYG_006-8b>¶
浪花如雪寺門前¶
　　　畫¶
舒歗風林雲滿谿白駒空谷草萋萋相逢不作蘇門聽¶
應有長松鶴未棲¶
濯足清溪水已寒青山猶有此衣冠黄塵三尺烏靴底¶
誰與歸來把釣竿¶
水繚山廻深復深白雲茒屋住溪隂溪南十畆堪耕(缺/一)¶
(字/)何必囊中季子金¶
<pb:KR4d0545_WYG_006-9a>¶
桂樹連蜷山石幽蕭然冠屦白雲秋只愁畏壘無尸祝¶
不愧長年為爾留¶
桃花源上蝶飛飛誤却漁郎苦欲歸雲白山青一回首¶
落紅如雨㸃春衣¶
仙人樓觀隔層霞隱者烟蘿便作家萬壑千巖何䖏是¶
停橈試問碧桃花¶
　　　肥瘦二馬¶
獅子花驕蹴暖風滿臕如瓠氣如虹年來恣飽天閑粟¶
<pb:KR4d0545_WYG_006-9b>¶
朔漠當收血戰功¶
百戰纔餘骨與毛枯株倚着費抓搔何人終惠還芻秣¶
拂拭風鬉氣尚豪¶
　　　叢竹圖¶
賦詩何䖏極幽探多在青山海岳菴一片緑雲塵跡斷¶
萬竿烟雨大江南¶
　　　逰魚圖¶
潑剌春波荇藻深方池容得五湖心硯㘭更有神龍在¶
<pb:KR4d0545_WYG_006-10a>¶
難邈商巖旱歲霖¶
　　　題文山佩刀帖¶
逕露刀金柄屬誰空聞斷指血淋漓杜鵑啼暗江南月¶
臣甫年年淚雨垂¶
　　　子昻臨東坡竹¶
戯墨王孫似子瞻雞棲石上着毿毿汴京回首西風急¶
流落江南共海南¶
　　　東坡笠屐圖¶
<pb:KR4d0545_WYG_006-10b>¶
得嗔如屋謗如山且看蠻烟瘴雨間白月遭蟇蝕不盡¶
清光依舊滿人寰¶
　　　伏生授經圖¶
老無牙齒語音訛斷簡殘編缺字多不頼閨中賢弱息¶
帝王典則竟消磨¶
　　　蘇武牧羊圖¶
飛鴻歴歴度天山何處孤雲是漢關不滴望思臺下血¶
君王猶及見生還¶
<pb:KR4d0545_WYG_006-11a>¶
　　　岳王廟¶
復得中原後殺身將軍未必恨奸秦甘將三百年宗社¶
君相偷安塟塞塵¶
　　　武侯像¶
魚水君臣百世師風雲魚鳥識旌旗三分天下何經意¶
恨未中原復本支¶
　　　讀碑圖¶
摩挲漢鼎朶饞頥臣道為忠孝可移枉使南來五千里¶
<pb:KR4d0545_WYG_006-11b>¶
越江漫讀孝娥碑¶
　　　月夜懷十五友¶
　庚寅中秋夜月色如晝而貧居溪渚因念晋人云感¶
　念存沒心焉如割遂用東坡明月明年何處看詩平¶
　韻賦詩懷友云¶
剡剡台躔映五雲通明殿上玉宸君今宵賞月延秋桂¶
滿袖天香不見分　　　趙宛邱¶
月華浮海緑烟收曾照神光湖上樓惆悵塵生白玉麈¶
<pb:KR4d0545_WYG_006-12a>¶
詩盟從此負閒鷗　　　張貞居¶
屋角氷盤擁爛銀清光千里不踈親棄官歸去輕如葉¶
應念滄江有釣綸　　　李雲中¶
覽古樓髙桂影寒飛觴不厭接清歡天香落盡黄金粟¶
軟語何由接夜䦨　　　倪雲林¶
每念道人張一無京塵填眼髑髏枯師資賊害無人理¶
負子清光白玉壺　　　張文徳¶
汳水秋風吹鴈聲一時分省有更生登髙弔古中秋近¶
<pb:KR4d0545_WYG_006-12b>¶
盖有危言答聖明　　　劉張掖¶
天章閣下月孤明仍是中秋此夜情便到蓬萊宫裏住¶
謝安應便念蒼生　　　秦白野¶
芝雲如盖擁氷盤擕得王珣午夜看山色湖光秋十里¶
詩成應更刻琅玕　　　草堂賔王¶
闔閭城裏寄閒身四壁秋蛩語近人何異京華舊時月¶
清光且照白頭親　　　程敬初兄弟¶
月上溪頭樹影長婆娑老子據胡床九天風露歸來後¶
<pb:KR4d0545_WYG_006-13a>¶
桑落園林酒正香　　　黄金華¶
飛雲樓上月華明㡬度中秋在帝京却有錢郎揮翰手¶
倚䦨横笛最含情　　　王季野錢伯行¶
南來看月異常年身在仙巖溪水邊名簡帝心歸想近¶
清&KR0084;莫惜杖頭錢　　　張京兆¶
　　　送張貢士¶
睢陽世緒邈如雲君獨胷蟠錦綉文莫為書裙散香墨¶
好攄三䇿表竒勲¶
<pb:KR4d0545_WYG_006-13b>¶
　　　送處州杜同知¶
見說吾家光禄墳長松萬箇入青雲子孫為庶杭頭住¶
應立車塵候使君¶
含輝天上少㣲星曾照蒼蒼古栝城山水髙深民俗險¶
不忘辛苦事巖畊¶
誰如别駕杜侯賢純吏心腸鐡石堅山坂髙低時雨足¶
郡齋篝火看畬田¶
　　　贈麗水治農少府¶
<pb:KR4d0545_WYG_006-14a>¶
一寸山㘭一寸田髙低巖溜接山泉論升起稅斤稱糓¶
此是山城大有年¶
牛羊日夕下山時出穴耽耽虎正饑不是仁侯䕶羸畜¶
麒麟折角獍梟肥¶
　　　寄顔元卿院判¶
戸外梅花落峭寒牕前銀燭剪更闌賈生只為憂明主¶
華髪蕭蕭鏡裏看¶
年華汨汨可相饒魚躍春氷逆上潮畎畆懷君不忘處¶
<pb:KR4d0545_WYG_006-14b>¶
汲生難逺武皇朝¶
　　　寄王可矩宗伯¶
江上羊裘把釣翁一竿烟雨致時雍客星祠下山千尺¶
不在雲臺彩畫中¶
昔年簮筆上瀛洲萬里青雲映黑頭相業要知霜後栢¶
烝徒有楫濟川舟¶
　　　寄沈存齋¶
終惠長&KR0084;瘦馬行杜陵頭白淚縱横風雲滿地無春草¶
<pb:KR4d0545_WYG_006-15a>¶
頃刻難忘向主鳴¶
　　　寄倪雲林¶
經鉏齋外月娟娟嘗照梅花紙帳眠回首三年㡬圓缺¶
塵埃堆垜白雲篇¶
　　　劉功父漢川亭¶
玉峯深隱漢川君安穩書巢卧白雲天禄校書兒軰在¶
青山留為客書裙¶
　　　虞學士小像為其姪孫堪題¶
<pb:KR4d0545_WYG_006-15b>¶
光岳英靈盖世雄九天象緯貫心胸六經文字關時運¶
韓栁孫丁又及公¶
紫芝眉宇鳯麟姿自是文章百世師何必凌烟畫冠劍¶
雲仍翼翼奉烝祠¶
　　　郭天錫雲山¶
飛墨來從海岳菴春風吹雨滿江南青山肯被雲遮盖¶
時聳尖竒一兩簮¶
　　　朱澤民山水¶
<pb:KR4d0545_WYG_006-16a>¶
樓觀參差山磵㘭漁舟逺嘯出林梢白雲度盡千峯碧¶
鬻石幽人始定交¶
　　　次泰監司提兵東廣留别吳中諸友韻¶
萬里南征瘴嶺過夜聞何處竹枝歌貂蟬原自兠鍪出¶
盍斬鯨鯢靖海波¶
白髪蕭蕭尚草元故人江海慰衰年功成竚俟歸來日¶
只在城南尺五天¶
　　　寄宇文國相¶
<pb:KR4d0545_WYG_006-16b>¶
精思亭上李文饒且袖經綸鎮海潮相業從容龍尾道¶
唐家復數中興朝¶
　　　寄黄泰甫授經¶
姑蘇臺下雨聲寒舎館青燈語夜䦨父子日為師友處¶
遺經不厭静中看¶
風風雨雨百花洲何日春晴一醉逰滿日青山吟藉草¶
鴟夷未許獨扁舟¶
　　　送陳元禮之杭¶
<pb:KR4d0545_WYG_006-17a>¶
錢唐湖上鴈聲秋凉入明公紫綺裘庾信清貧何遜老¶
登臨難寫古人愁¶
青山遶郭候潮過今古興懷意緒多到夜令人尚無𥧌¶
彎彎月子竹枝歌¶
　　　送何舉人北上¶
練川文學舊從㳺户屨儒生學最優北上神京當六月¶
凉風桂子已含秋¶
聞說京師喜氣多萬家齊唱董逃歌塢金何日寛民賦¶
<pb:KR4d0545_WYG_006-17b>¶
海宇頻頻望泰和¶
　　　送僧還開先¶
廬山面目翠千層飛屩孤禪不壓登絶頂倚雲無脚力¶
潭珠三伏洒寒氷¶
　　　贈曹相士¶
魏武子孫誰尚賢相人唐舉得真傳王侯螻蟻知同盡¶
留取雙瞳鑑碧天¶
　　　陸仲明居笠澤以卜養親裕如也詩以贈之¶
<pb:KR4d0545_WYG_006-18a>¶
韓墅橋邊陸抗家灼龜靈應足生涯行人握粟遥相顧¶
䖍奉慈親度歲華¶
事親能孝祗天知母子團圞不皺眉賣卜得錢勤孝養¶
菜羮香裏及時炊¶
　　　顧定之竹¶
虎頭孫子顧參軍八法縱衡寫墨君龍伯由來寳湖石¶
鳯毛何事刷春雲¶
　　　王元章梅¶
<pb:KR4d0545_WYG_006-18b>¶
孤山無復看梅花寂寞咸平處士家留得王髯醉時筆¶
歲寒仍舊發枯槎¶
　　　虞勝伯畫雨竹¶
渭川烟雨緑漪漪公子飛雲出硯池萬箇青琅秋一抹¶
髙梢特聳鳯凰枝¶
　　　館娃宫圖¶
複殿廻廊遶翠岑鴛鴦嬌擁畫屏金謾誇歌舞留君醉¶
千古人猶怨捧心¶
<pb:KR4d0545_WYG_006-19a>¶
　　　揩癢馬圖¶
(原缺/一字)瘡烏去未斜陽雨足春堤草正長摩擦樹根休技¶
癢明朝要爾戰沙塲¶
　¶
　¶
　¶
　¶
　¶
<pb:KR4d0545_WYG_006-19b>¶
　¶
　¶
　¶
　¶
　¶
　¶
　¶
　僑呉集卷六¶
