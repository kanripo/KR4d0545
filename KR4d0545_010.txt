# -*- mode: mandoku-view; -*-
#+TITLE: 僑吳集
#+DATE: 2015-08-25 00:13:53.331604
#+PROPERTY: ID KR4d0545
#+PROPERTY: BASEEDITION WYG    
#+PROPERTY: JUAN 卷十
<pb:KR4d0545_WYG_010-1a>¶
欽定四庫全書¶
　僑吳集卷十　　　　　　元　鄭元祐　撰¶
　　記¶
　　　藏書樓記¶
舉天地相乆逺者聖人之道也然道非書則不傳故六¶
經所以統天地之心若夫史子百家之言其載道雖不¶
能無淺深措詞不能無工拙下逮芻蕘稗官亦未有背¶
道而可以傳世行後得齒列於藏書之家者故藏書之¶
<pb:KR4d0545_WYG_010-1b>¶
家自經出坑焚漢武表章以後今幾二千年儒先班輩¶
出其翼經以明道析理以傳經其於三才萬物之理治¶
忽幾㣲之驗名物度數之詳興壊理亂之故其為書充¶
棟汗牛藏之中秘者固所不敢論若昔張氏晁氏葉氏¶
陳氏其所藏書既竭其貲力以營購又竭其心思以表¶
題然今書雖散亡而猶可以見其嗜古而力學視築臺¶
榭貯歌舞變滅于須臾之頃者相去豈不萬萬哉雖然¶
藏書者豈徒鬬卷帙之富競籖軸之美哉盖將講讀討¶
<pb:KR4d0545_WYG_010-2a>¶
究以致其博及其至也則必歛之於約以驗其所自得¶
者焉不若是則是夸多鬭靡也則是求知干禄也曽何¶
足以致博極之功研諸家之説也維揚陳君季模家馬¶
䭾沙之上沙當揚子江之心而百川之水悉滙焉既乆¶
於是至其子天鳳字舜儀生有異禀由髫鬌以至於冠¶
惟理義是説惟圖籍是耽君愛其子之嗜學也於是以¶
其家舊藏書合新購而得之者凡五萬餘卷築樓於居¶
之東而藏書於樓之上樓之前鑿池以瀦水其後萬竹¶
<pb:KR4d0545_WYG_010-2b>¶
森立都水庸田使白野泰公為篆(原闕/二字)字以揭之乞予¶
為之記曩杜徵君原父每道陳君之賢个(原闕/二字)已逝海¶
内猶所稱尚則君之賢詎不信夫故為記於樓壁(原闕/二字)¶
之者當知陳氏藏書之意不為科名發也不為利禄設¶
也盖以為反身窮理非誠有志於聖賢之學者不足與¶
語陳氏藏書之意也異時舜儀盡讀其父書據博約之¶
要探天人之際外功利之說悉其精不忽乎其觕明乎¶
逺不畧乎其近聲望學業充然被大江之北南是則陳¶
<pb:KR4d0545_WYG_010-3a>¶
氏藏書之驗也若夫登樓而四顧山川風物予雖老矣¶
君能欵於樓之央猶能一為賦之¶
　　　德聚堂記¶
海虞陳子善名其燕寢曰德聚堂索予記之嘗觀諸易¶
萃固聚矣若渙則渙而非聚也然聖人皆曰王假廟夫¶
能聚合渙散之人心孰有嚴於宗廟孝享者故曰社稷¶
宗廟之間未施敬於民而民敬之況於王者翼翼禋祀¶
之時乎昔晉大夫見冀缺耨其妻饁而敬也即曰敬德¶
<pb:KR4d0545_WYG_010-3b>¶
之聚也是知春秋雖尚戰爭而士大夫之見道固已如¶
此後更程謝諸儒乃指敬為聖學之始終然其實不外¶
乎德之聚而已聞子善兄弟四人友愛篤至家居更二¶
百餘年繚垣之喬木傳家之腴田嵗長而日植者敷紓¶
而薈蔚人知其根深柢固食其德於無窮矣予入吳未¶
廿年其變故相尋者日接於目也而陳氏兄弟厚有其¶
家之乆非孝弟之心詩書之澤凝聚而不散安能爾乎¶
夫吳之人使盡如其兄弟亦何至於變故相尋耶為之¶
<pb:KR4d0545_WYG_010-4a>¶
記豈但美夫陳氏兄弟併以告夫吳之人¶
　　　宜逺樓記¶
昔吳越錢武肅王承五季昏亂據有浙東西更三世四¶
王挈其國歸宋迨今四百餘年宋社已墟而錢氏子孫¶
尚有能讀書以保其門閥而不墜者若毗陵錢子常是¶
己子常居太湖之潯於是面湖建樓曰宜逺良以湖之¶
大三萬六千頃其島嶼起伏於渺茫之間者七十有二¶
其最勝則洞庭莫釐與馬跡也其西則(原闕/二字)其東(原闕/二字)¶
<pb:KR4d0545_WYG_010-4b>¶
龍諸峯莫不呈竒獻秀萃於几席凭欄縱目厯(原闕/二字)翠¶
可指而數迴波驚瀾烟帆風舶變觀出没孰為端倪葦¶
(原闕/二字)沚水鳥飛舞疑有仙真徃來顧盻於滉莽之頃豈¶
但漁人舟師之謳吟哉夫吳以水為國敞明夷曠固可¶
眺覽子常之樓近者皆可悉而無遺其尤逺者目睫有¶
盡而物景無窮將不在乎數百里之間而必極於無際¶
也凡物自大視細者不見自近視逺者不明有明目者¶
可以及逺矣其能了千里於決眥乎然則惡乎而可宜¶
<pb:KR4d0545_WYG_010-5a>¶
乎逺其宜乎逺者舉無碍乎目睫可也雖然此局於形¶
體言之也人之靈盖有不依形而立不附體而存者是¶
豈可以逺近限哉子常先得吳興趙文敏公遺書二大¶
字揭於楣而乞予記之夫物宜逺者豈但物景而已太¶
上立德其次立功立言今圖史所載録者逺者千年近¶
猶百餘年誦而傳之無不宜舉而行之亦無不宜是宜¶
逺之義也豈區區目睫之謂乎¶
　　　芝秀軒記¶
<pb:KR4d0545_WYG_010-5b>¶
凡鍾秀而盈乎兩間者人與物也然舉莫若乎人人宜¶
無羨乎物而猶有取而羨乎物者非以其常而以其異¶
也今夫草木為物至夥然未有不根而萌不土而植者¶
獨芝之為物不類其生非由根其植非由種抑亦可謂¶
甚異也已然見收於神農之書得取于楚人之騷至形¶
之登歌清廟書之紀年國策告于神明頒之天下其盛¶
至於宋大中祥符之間芝之為瑞至不可勝紀若學仙¶
者以之為服食為樓觀自非秀異超出乎尋常草木則¶
<pb:KR4d0545_WYG_010-6a>¶
亦何能若是哉吳人馬君瑞家婁江之上有取乎晉人¶
煌煌靈芝一年三秀之章也名其燕寢之西曰芝秀謁¶
予記之予觀馬君年已(原闕/二字)神宇澄朗視聽明徹諸子¶
及孫皆讀書慕義其森然(原闕/二字)者皆芝蘭玉樹也是皆¶
君一身善慶之積烝為嘉祥疏為瑞應顧芝之秀不土¶
而植不種而獲者所能髣髴哉故善觀(原闕/二字)其嘉祥之¶
應在焉君之家正不以物之異而特在乎人之異耳君¶
登期頥上壽行且見其子若孫其秀不于芝于其人其¶
<pb:KR4d0545_WYG_010-6b>¶
瑞不于家于其國由此言之芝誠足以致瑞又豈止於¶
一年三秀哉雖布䕶乎君之家不異凡草木可也為之¶
記庸何辭¶
　　　松石軒記¶
昔夏后氏分畫九州而青州有鉛松怪石之貢當是時¶
風氣初開人未必有耳目玩好也儒先不能無疑於此¶
以愚觀之玩好於時未必能然韶樂以球為主故后夔¶
言樂獨於石則曰於擊石拊石然後百獸率舞鳳凰來¶
<pb:KR4d0545_WYG_010-7a>¶
儀盖石音難和故磬必泗濵之浮今以靈壁所産之觀¶
石用以為磬然非秀絶者不能有磬音之純故商頌曰¶
既和且平依我磬聲然則怪石之貢盖必異於尋常也¶
已降自唐宗始以石為玩好然後石之品益繁宋宣和¶
間於物無不品定故以太湖石品最髙唐李贊皇牛竒¶
章二人相業雖不同其於愛石則一也中吳在宋為畿¶
甸至今荒圃廢宅石一燬於刼灰者在在有之若夫松¶
之為貢棟梁榱桷禪房狙杙無不可者至乃蟠紐詰屈¶
<pb:KR4d0545_WYG_010-7b>¶
懸根獻秀始以松為園池亭沼之觀玩今參知政事澄¶
江朱公以雄偉之姿遇風雲之會養母夫人以孝待鄉¶
曲間以誠故能出總戎機震耀乎諸軍之上入贊(原闕/一字)¶
尉府政雍容乎百僚之端公私第在吳城之正中深沈¶
宏固(原闕/一字)其客次有松有石左轄番陽周公扁之曰松¶
石軒仍作大篆(原闕/一字)表章之夫大參公儗之於松則清¶
廟棟梁也儗之於石則韶(原闕/一字)天球也賔至而燕集於¶
兹語笑於兹挹松之堅貞攬石之秀潤其所以為國幹¶
<pb:KR4d0545_WYG_010-8a>¶
播民和者夫豈尋常松石之謂哉¶
　　　春暉堂記¶
六經所以統天地之心者豈有他哉不過明君臣之義¶
父子之親而已若夫詩本人之性情達夫倫理所以發¶
明父母之於子子之於其親慈愛孝友由乎心術之㣲¶
顯乎事為之著其本末先後終始小大盖莫不備焉其¶
曰欲報之徳昊天罔極可謂至矣至乎唐之詩人其於¶
三百篇雖未必一本乎性情之正然有關乎世教則其¶
<pb:KR4d0545_WYG_010-8b>¶
義一也故孟貞曜之詩曰難將寸草心報答三春暉其¶
曲盡人情發明人子之於父母恩猶天地深婉㣲宻亦¶
何異乎欲報之徳昊天罔極者乎去之數百年諷詠歎¶
息要與蓼莪陟岵相表裏是則詩之為教有關乎人心¶
俗化如此髙昌觀君徳亨簪纓世胄筮仕於朝自其先¶
祖翰林學士其先尊客省使皆以純孝著聞于時逮徳¶
亨甫八嵗而其尊人不禄母夫人撫腹輔育以迄于成¶
立用客省君之澤敇授海道萬户府提控案牘兼照磨¶
<pb:KR4d0545_WYG_010-9a>¶
承發架閣諸職於是奉其母就養於吳徳亨念親之老¶
也滫&KR1329;甘膬必嘗而後敢進定省涼燠必備而後即安¶
凡所以欲得吾親之懽心者無所不用其極而欿然自¶
以為未至也乃名其燕寢曰春暉堂夫以春陽光暉汎¶
灔乎羣物者豈一草木哉然以寸草之㣲得承乎陽艷¶
郁郁青青有天地之仁焉有生物之道焉凡工於詩者¶
非不欲咏歌其至也然卒莫之能而貞曜君能之此觀¶
君所以取之也亦可謂知為子之道焉知奉親之孝焉¶
<pb:KR4d0545_WYG_010-9b>¶
為之記非溢美夫徳亨也盖人心俗化有繫焉者爾¶
　　　東生堂記¶
吳山之崒起于震澤者槩七十二峯巒綿亘其又突起¶
而最峻者惟馬跡山山周百二十里附山而居者鍾秀¶
于山毓媚于川盖多良士秀民若錢山人子標則尤卓¶
異者也子標問學又與山水爭深長每登山徘徊顧瞻¶
念身世起滅之遽而親友會合之難乃作東生堂於屋¶
之左每朝之日夕之月出於太湖之底而升於馬跡山¶
<pb:KR4d0545_WYG_010-10a>¶
之顛也委容光而經山人之室者東生堂盖得其全且¶
山人觀于朝日而夕月也以為天行至健三辰麗天而¶
委照下土惟日與月雖行天有遲速之殊至昕暮而皆¶
生於東也星辰不在焉故驗夫所生四時有常道朔望¶
有常軌分至有常度一或虧其常則東生之義乖矣于¶
是山人起處是堂觀於昕夕悟進學之不可以無恒治¶
家之不可以無要人徒見山人有時屏迹于山林之幽¶
有時自混于城市之隘或衣鮮策駿或鶉裘鶡冠由其¶
<pb:KR4d0545_WYG_010-10b>¶
外而觀可謂無恒守矣然不知山人之所以檢其身者¶
内而心術之精㣲外而言行之章著舉皆不可以無恒¶
而駸駸然進於道矣東生之堂有助於山人者夫豈直¶
為歡宴娛賔之室哉堂面夫椒山故君自號夫椒山人¶
按郡乘夫椒馬跡為山皆在具區所謂馬跡者由神禹¶
治水道會稽得神書於此然其事異矣若夫椒越嘗敗¶
吳其地事載傳記可考予雖老山(原闕/一字)能致於山水之¶
間則其景物之勝尚能為賦之¶
<pb:KR4d0545_WYG_010-11a>¶
　　　壽梅軒記¶
毘陵邵吉卿其母老矣其起處軒之外有舊植古梅一¶
株枝榦所及大實盈庭梢森上于髙實覆屋既敷腴而¶
條達復輪囷而(原闕/一字)伸望之如獸鳳蹲舞即之而瑛瑶¶
朗映不問可知其為百數(原闕/一字)年物也吉卿以其竒古¶
過甚於是名之曰壽梅夫江南之梅(原闕/二字)凡草木所至¶
盖皆有之惟是多而莫之貴也故或混于荆(原闕/一字)或戕¶
於斧斤或囷束於顛厓邃谷之下或自媚於孤烟野水¶
<pb:KR4d0545_WYG_010-11b>¶
之傍其幸而植之苑囿列之臺榭者率皆繁稚而鮮妍¶
顧其老而竒壽而古者未必若是軒外之所有也則名¶
之曰壽梅斯為稱情也已夫是吉卿之母夙禀貞異自¶
其良人溘逝即屏去膏沐敦尚樸素心慕空宗勤事如¶
來日誦毘耶經典精進弗惑夫世壽莫堅於金石然金¶
石有形有壊故莫若神仙長年然神仙長年在佛理究¶
觀亦為虚妄故莫若西方覺皇有無量壽今邵母壽届¶
耋耄皓髪脩容其學佛盖已臻極其至宜其所居花木¶
<pb:KR4d0545_WYG_010-12a>¶
亦皆發於清淨願力又何止於壽梅而已哉¶
　　　心逺堂記¶
聖人之門人難疑問答不出乎仁之一言若夫心則一¶
再言而已豈聖賢之學可以外心而他求哉盖仁實心¶
之全徳語仁則心在其中聖人既没孟子言仁則兼心¶
盖聖人之言非孟子無以明孟子之學非聖人無所據¶
悠悠千載得之者誰靖節處士以晉勲舊世家於聖賢¶
心學雖未必有所見然其純靜髙潔不汚其身固一世之¶
<pb:KR4d0545_WYG_010-12b>¶
髙士矣至其所賦詩則曰心逺地偏夫以聖賢言心惟¶
恐其外馳而或逺今靖節云爾者盖以心量廣逺言(原/闕)¶
(一/字)既不局於事為之末亦不規於形體之累超然逺覽¶
於萬物之表是則靖節心逺之謂也洛陽劉君大年以¶
才選為漕府知事清慎而有守雅正而能斷其上世皆¶
為名公卿故大年聲譽落落響人耳也今叅謀漕幕駸¶
駸方大用自非懋乎聖賢之學則亦安能致身䇿名若¶
此哉然有取乎靖節心逺者以示乎志廣逺(原闕/二字)淺近¶
<pb:KR4d0545_WYG_010-13a>¶
所能識造髙明者非凡陋所能知是則心逺之謂焉(原/闕)¶
(二/字)心學之奧非更僕不能竟姑以是為之記云¶
　　　存雅齋記¶
詩始盛而雅作詩中衰而雅變詩隕墜而雅亡矣當宗¶
周盛時大小雅與頌聲並洋溢雖其所以用之者不同¶
然而鄉人邦國之間宗廟朝廷之上聞之而人心紓和¶
奏之而神心舒悅人倫順於下天道應於上稽之於天¶
則三辰咸若驗之於人則諸福咸集方是之時雅頌之¶
<pb:KR4d0545_WYG_010-13b>¶
和禮樂之作刑政之修明紀綱之畢舉是皆雅未變而¶
文武成康之治比隆唐虞後世所以不可及也成康既¶
没王澤未竭雅頌正音猶足以匡維人心扶植政典更¶
幽厲不君禍始於袵席肇於閨壼已而蔓延於家國難¶
鍾西戎毒流海宇於是雅變而王澤竭雅變而頌聲寢¶
雅變而人心晦蝕天理或幾乎其熄矣然雅雖變而未¶
盡亡也及乎王室既東中天之禍甚慘于時平王自應¶
枕戈待旦命將出師以雪不共戴天之深讎然後人心¶
<pb:KR4d0545_WYG_010-14a>¶
復明政典復舉顧乃于文侯之誥易哀號慟哭之詞為¶
平常撫恤之語于以見雅亡而春秋不得不作矣雅亡¶
而春秋作天下之變故盖有不可勝言者矣然人心終¶
不死也天理猶不熄也則雅之所以存者顧不在于人¶
乎是故國風變而入乎衛與鄭然桑間濮上豈盡淫泆¶
也盖有君子之風焉由此言之雅之存乎人心者則不¶
以其亡而盡泯也郜君彦清父有志乎春秋之學也前¶
乎春秋者雅亡矣彦清則謂人心不死也其所以存雅¶
<pb:KR4d0545_WYG_010-14b>¶
者顧豈不在于人乎于是作存雅齋記¶
　　　止齋記¶
昔者聖人觀艮之象以為一陽上進已極不復進而止¶
矣其下二陰為静止止而下静有止之義焉于是著重¶
艮之象曰君子思不出其位故舜之飯糗茹草若將終¶
身文王羑里而衍易(原闕/四字)而弦歌是其心止於其所泰¶
然不以外物所搖奪(原闕/四字)出乎外也哉然而衆人顛倒¶
紛紜所思不能不出(原闕/七字)卑下而思則在乎崇髙身居¶
<pb:KR4d0545_WYG_010-15a>¶
淺狹而思則(原闕/七字)一隅而思行萬里之逺身輕一羽而¶
思舉(原闕/七字)知所止而所思汗漫放逸為無益也使其(原/闕)¶
(七/字)所止則食服居處一安其分而無慕乎富(原闕/八字)為也¶
謂為天所賦而分所當安也是其心(原闕/八字)心乎及富貴¶
之來衣而游纓綴兆食而膏(原闕/八字)厦適至不增榮適去¶
不加辱亦安於所止(原闕/八字)精微而道甚大也既於易發¶
之又於所常(原闕/八字)父子君臣止于慈孝仁敬皆其位之¶
所(原闕/九字)乎故曰艮其止止其所也吳士金君達可(原闕/九字)¶
<pb:KR4d0545_WYG_010-15b>¶
奉其親處其弟教其子姪既有以得親(原闕/八字)之友愛至¶
于教子姪而齊家者一切身為(原闕/八字)是達可教行于家¶
望孚于人安恬樂裕而(原闕/八字)可謂能止于其所者矣為¶
疏易義記之¶
　　　陋隱記¶
(原闕/六字)以為陋也乃能安之故蓬茨之下羮虀糜稗可(原/闕)¶
(六/字)樂居而㗖之豈賢者所好特異于衆人乎誠以(原闕/六字)¶
達有不可必也苟窮而慕夫達則于命有不安(原闕/六字)安¶
<pb:KR4d0545_WYG_010-16a>¶
于命之所值泰然若將終其身方其未遇也(原闕/六字)陋漁¶
不以繩擉為陋商賈不以魚鹽為陋版築(原闕/六字)一安于¶
命之所值而不計乎通塞也是以豐草(原闕/六字)居也士有¶
終其身而行坐嘯歌於是自以為樂(原闕/六字)抑何至是哉¶
盖亦安其命而已矣命為天賦(原闕/七字)由能知乎天知乎¶
天故不以逐逐以外慕設慕乎(原闕/七字)其中之所失有不¶
可勝言者故善安乎命不(原闕/七字)自知其陋焉句曲從老¶
氏之學者顔道宗自(原闕/七字)之夫是之謂豈同聖門顔氏¶
<pb:KR4d0545_WYG_010-16b>¶
子之姓而學夫(原闕/七字)昔顔子以王佐之才得聖人為之¶
依歸豈樂(原闕/七字)以天之生人必聖人者出而君師之然¶
後厚(原闕/七字)孔子天縱之聖而不得其位非不憫天命而¶
(原闕/七字)以終老顔子見其然故其簞瓢陋巷安貧樂(原闕/七字)¶
所賦烏有毫髪勉强于其間哉故曰禹稷顔(原闕/七字)顔子¶
之所學吾儒分内事也吾儒推陋隠之(原闕/七字)為何如脫¶
以為然當來共講以尋其所樂¶
　　　懶齋記¶
<pb:KR4d0545_WYG_010-17a>¶
(原闕/八字)鋒鍔缺石之弓不善閟則膠筋弛天運(原闕/八字)必養¶
明於夜月必養明於晦星必養明於(原闕/八字)夏長可謂盛¶
矣然揫歛之於秋聖類之(原闕/八字)者尚如此若夫千里之¶
足九霄之翮使其(原闕/八字)不已則驥之為徳孤矣鵬飛其¶
翼若垂天(原闕/八字)溟然不以六月之息亦烏能負青天而¶
上(原闕/八字)天飛者尚矣至于舟之濟川車之載塗(原闕/九字)波¶
一駛數千里苟有不慎歎忽不可收(原闕/九字)箱轅舉無不¶
備使不擇夷險惟圖疾馳(原闕/九字)車之用耶雖然是逺取¶
<pb:KR4d0545_WYG_010-17b>¶
諸物以為喻若夫(原闕/四字)人之生禀氣乎隂陽肖形乎天¶
地心神火也而禮配焉肝神木也而仁配焉至肺腎之¶
與脾莫不各有攸配而所謂土之信也水之智也金之¶
義也皆不由聖智而加愚不肖而損(原闕/一字)惟若是于是¶
慕聖人而力學以求之朝夕孜孜苐恐其力之不至故¶
古之學者所以有自强不息之功是則求諸已者然也¶
若夫名位利禄貴富顯達是則求在外者求之外者有¶
命於是曰求之有道得之有命既不可求而得乃安于¶
<pb:KR4d0545_WYG_010-18a>¶
所值而似乎退懶者況求諸已者雖曰體天行健也雖¶
曰惟日孜孜也然有藏修遊息之道焉故曰一弛一張¶
文武之道也古之君子求諸已猶若是而況于外至者¶
乎求之外者有退懶止足之意則其求之内者所以孜¶
孜不舍也海道都漕運萬户府達嚕噶齊髙昌章公自¶
其上世來乘朱輪佩蒼珩出入乎鳳閣鸞臺職任乎方¶
伯連帥以蟬聨乎圭組者素矣至公尤勤於問學凡聖¶
賢之所垂訓百家之所論載既委已以講求之及筮仕¶
<pb:KR4d0545_WYG_010-18b>¶
于朝敭厯清要執法中臺典司内禁可謂隆矣朝廷尤¶
以漕府長難乎其選乃佩公以(原闕/一字)珠金虎符乘傳南¶
下公于漕政興利除害知無不為于是(原闕/一字)當宁遂免¶
東南顧慮之憂公之臨政惟恐一毫之未至若然者可¶
謂體天行健矣然而自號則曰嬾齋焉愚故竊知公之¶
意以為名位顯達皆公世所素有既以求之有道得之¶
有命矣等而上之參鈞衡秉樞軸俾元元遊於不知不¶
識之天亦公之素有也雖欲退懶而不居盖有不可得¶
<pb:KR4d0545_WYG_010-19a>¶
而辭避者是則公嬾齋之謂也¶
　　　瞻雲軒記¶
金君伯祥家笠澤之上而好施與有客持金華黄侍講¶
誌其先人之墓謂其上世以粟贍人之乏病與藥喪與¶
(原闕/二字)再世至其先人尤刻苦節縮絲蓄粒聚而保其先¶
業没於至順三年(原闕/一字)吳(原闕/一字)乆詠鄉之韓墅因澤國¶
土善崩更廿有一年為至正壬辰改厝于吳縣横山吳¶
巷村之原山距城半舍許背臨太湖而面若箕踞又名¶
<pb:KR4d0545_WYG_010-19b>¶
踞湖山伯祥以拜掃嵗一再至于是屋于墳傍即其(原/闕)¶
(一/字)曰瞻雲索予記之予謂伯祥先人之塋域於此雖致¶
愛則存致慤則著然其親之聲客笑貌有不可得而復¶
見者矣顧惟山之雲起觸石合膚寸而飛盪胸晴雨晦¶
明悠揚變化千態萬狀此人得而見之所謂英英白雲¶
無時無者然詩人獨取以起興至達于天步艱難而狄¶
梁公過太行覩白雲歎曰吾親舍其下由此言之雲固¶
無定蹤而孝子所以思其親觸物感懐有不知即此而¶
<pb:KR4d0545_WYG_010-20a>¶
發其怵惕哀慕之心也想伯祥于拜掃之際感慕其親¶
焄蒿悽愴精而神之所在但見瀰漫靉靆之在巖谷於¶
是曰吾親其在是乎何深有以觸吾衷乎故名軒曰瞻¶
雲意甚婉矣伯祥之隣有沈仲說氏蚤孤養其大母備¶
至既喪不忍期必三年廬墓以孝聞伯祥將薰陶之其¶
瞻雲以思親彼此同一致予樂道人之善故以類推之¶
詩曰孝子不匱永錫爾類此之謂也¶
　　　聽雪齋記¶
<pb:KR4d0545_WYG_010-20b>¶
凡人有所聽未有不由於耳者而莊周氏則曰毋聽之¶
以耳而聽之以心夫人之為心主宰乎萬類故其職為¶
天君若耳職司(原闕/二字)為之君者侵厥官周之說無乃不¶
可歟盖無聲之哀樂有(原闕/二字)聽所能察甚至明目視而¶
不見聰耳聽而不聞其故何也(原闕/二字)之哀樂繫乎人之¶
心也由此言之周之說未為無理今夫(原闕/二字)月星辰風¶
雨霜露運行乎四時莫不有恒度至於雪三時(原闕/二字)有¶
而獨見乎𤣥冬或大或小或急或徐先臘有之謂之瑞¶
<pb:KR4d0545_WYG_010-21a>¶
(原闕/二字)而作人尤不厭逮春有雪則謂非時是雪不恒有¶
然詩人(原闕/七字)且雪之可聽豈如五聲八音合(原闕/一字)之歌¶
相(原闕/七字)章抑揚而中律可以得于耳而會于心哉固不¶
(原闕/五字)時貴富之家錦屏綉幄清歌妙舞又何暇乎聴之¶
(原闕/四字)窮愁頺簷敗壁之下葦屋蓬忩之間地爐灰寒飢¶
凍(原闕/四字)惟雪之為聽顧非喜於聴之也而雪之騷騷蕭¶
蕭風凄𦂳(原闕/四字)雖欲絶之于耳自有所不可也此無他¶
接之于心者(原闕/五字)十有四年貧病憂鬱盖無斯須之樂¶
<pb:KR4d0545_WYG_010-21b>¶
也春夏秋人(原闕/五字)無與焉逮冬則不然天隂沍寒宻雪¶
作時其聽之(原闕/七字)盖莫予若也是則隠憂之結于心不¶
可以耳(原闕/一字)心聽者豈惟雪哉盖凡接之于耳者莫不¶
皆然西夏鄔宻(原闕/二字)父故三公子則其生長貴富豈窮¶
愁賤士所可同日語(原闕/一字)僑寓于吳也亦以聽雪名齋¶
盖仲貞方刮磨貴習委已于(原闕/二字)聽雪有甚于寒士之¶
凄苦者故記以貽之¶
　　　芝雲堂記¶
<pb:KR4d0545_WYG_010-22a>¶
(原闕/三字)瀕海在吳屬邑獨以産石知名海内地誌謂山舊¶
(原闕/五字)河源萬里外而謂玉産是山其信否未可知也然¶
(原闕/六字)玉其孚尹秀淑之氣宜有人焉得之邑良士秀民¶
(原闕/三字)也然為農而樂于田里者或失之朴為士而攻於¶
文學者(原闕/二字)之鑿工賈末業不齒焉若夫精于士習而¶
不鑿以求異安(原闕/二字)畝而不朴且鄙惟于顧仲瑛氏見¶
之顧于吳為著姓自吳(原闕/二字)雍以下代有其人仲瑛家¶
界溪溪望崑山裁十里許其出(原闕/一字)雨蒸烟嵐近在目¶
<pb:KR4d0545_WYG_010-22b>¶
睫間仲瑛家於是盖累世矣内附後倜儻(原闕/一字)常之人¶
往往自致青雲之上于是仲瑛之大父泉其諸從父皆¶
(原闕/一字)金曵紫貴顯赫赫使仲瑛少發其所藴出為時用¶
髙可為名卿次不失齒諸父顧方讀書積學臨帖賦詩¶
堂序几案列三代彞鼎唐宋人書畫觴酒為壽以養其¶
親且築室于溪之上得異石于盛氏漪緑園態度起伏¶
諦視之其輪囷而明媚既似夫天之卿雲其攣拳而秀¶
潤又似夫仙家之芝草迺合而名曰芝雲遂以其石樹¶
<pb:KR4d0545_WYG_010-23a>¶
于正寢前而名曰芝雲堂夫卿雲芝草世以之為瑞矣¶
然雲氣之散聚芝草之榮悴豈能乆而不變哉惟士君¶
子積其所學尊其所聞孝行著乎閨壼徳業章乎里閭¶
推是美也譬之珠與玉焉玉之藴石珠之藏淵其光氣¶
自有不可掩者吾知仲瑛蜚聲騰實夫豈乆淹于吳下¶
者其為名卿而繼諸父有日矣幸先以予言鑱諸芝雲¶
石上異時與彞鼎旂常併為不朽矣夫豈卿雲芝草之¶
謂乎至正己丑秋八月望遂昌山樵某記¶
<pb:KR4d0545_WYG_010-23b>¶
　　　讀書舍記¶
君子所以貴夫讀書者豈徒誇多鬬靡而已哉豈徒博¶
聞洽論而已哉豈徒科名利禄而已哉盖三才萬物之¶
理興壊治亂之效名物度數之詳動靜消息之故是皆¶
非書莫能載故善讀書者其于理無不窮于效無不覩¶
于詳無不考于故無不知夫若然者抑亦可謂繁且多¶
矣然不返求諸身而會于約則豈善學聖人者哉故君¶
子學欲其博守欲其要讀書者舍是吾恐其如大軍之¶
<pb:KR4d0545_WYG_010-24a>¶
遊騎出太逺而無所歸然竊論之唐虞夏商之時可謂¶
至隆極盛也已士生其間豈一一本于書也至周而文¶
大備及其衰也聖人出焉六藝百家莫不折衷于聖人¶
而後定由是之後觀於詩而性情得其正於書而政紀¶
得其宜於禮而敬於樂而和于易則有以驗隂陽于春¶
秋則有以定名分是則聖人之(原闕/二字)天地髙深迄于今¶
而不墜者由書始傳也書之功若是善讀者即所以善¶
學聖人也更秦書幾泯盡而無餘漢更武帝表章六經¶
<pb:KR4d0545_WYG_010-24b>¶
及其衰而學者讀書之効至以清言而髙議扶持人極¶
與漢相始終然人自為書家自為說逮乎隋唐以迄于¶
宋明之為日月幽之為鬼神象犀珠玉之富車旗廟朝¶
之貴河海山嶽之深厚風雲雷電之變化可謂衆且多¶
矣然未有不本乎經根乎理以擅專門名家者也書至¶
此而不勝其繁讀之者累日窮年而莫之能竟自非善¶
讀以致其博善守以歸其要則將何以哉吳人顧仲瑛¶
氏家于崑山界涇之上凡所居室藏脩游覽莫不皆有¶
<pb:KR4d0545_WYG_010-25a>¶
題扁之名至于其所藏書而繙閱之所則曰讀書舍其¶
所志以揭于兩楹者則曰學時時習徳日日新予喜其¶
有志于讀書也然其本末兼該内外交養則必本于反¶
身窮理庶有以驗夫三才萬物無一不備乎吾心以吾¶
心之所固有推而達之家國天下所謂成已之仁成物¶
之智非善讀書者不能也雖余老矣且將扁舟過仲瑛¶
以扣其所造詣仲瑛必有以語我¶
　　　昭肆齋記¶
<pb:KR4d0545_WYG_010-25b>¶
昔聖人學韶樂於齊至于三月不知肉味今韶載於書¶
體製具在使止於若是則聖人何為而嘆美何為而肄¶
學盖必有超乎聲容綴兆之表能使齊之人雖三尺童¶
子亦視端而趨疾不若是何以至於鳳儀獸舞祖考來¶
格也故詩三百篇用之於宗廟朝廷其詞具在若其律¶
呂音節清濁髙下疾徐長短繫乎聲音者非授之于樂¶
師工瞽唇齒舌喉不能然也至於九夏之歌在周禮則¶
鍾師掌之說者謂樂之大歌有九所謂九夏者王夏也¶
<pb:KR4d0545_WYG_010-26a>¶
肆夏也昭夏也納夏也時夏也章夏也族夏也械夏也¶
驁夏也是九歌者舉有章程而不可以毫髪僭差也是¶
以穆叔如晉晉侯享之金奏肆夏之三不拜工歌文王之¶
三又不拜歌鹿鳴之三三拜曰三夏天子所以享元侯¶
也使臣不得與聞自周轍既東入于春秋樂師工瞽奔¶
投河海然而君臣燕享之際猶不敢僭踰其嚴如此然¶
則宗廟朝廷之間禮頌樂節何可以不學也哉松江夏¶
頥貞好古而嗜學以為昭夏也肆夏也牲尸出入之所¶
<pb:KR4d0545_WYG_010-26b>¶
歌也牲尸出入在宗廟之中以有事為榮則可以逮及¶
賤者于是扁其齋居曰昭肆示有志學聖人于千載之¶
上考遺經于千載之下非徒鬬美夸多以眩博雕章刻¶
句以求工若世俗然也況感人心之切者莫如聲故樂¶
奏之宗廟君臣同聽之則莫不和敬奏之鄉里長幼同¶
聽之則莫不和順奏之閨門父子兄弟同聽之則莫不¶
和親故樂者審一以定和比物以飾節今頥貞得姓由¶
神禹有天下以來年代悠邈驗之于昔九功惟敘九敘¶
<pb:KR4d0545_WYG_010-27a>¶
惟歌並之鍾師九夏之奏前聖後聖其揆一也夫若是¶
則又在乎頥貞博洽貫通此昭肆名齋之意頥貞其懋¶
勉以學之¶
　　　停雲軒記¶
松江夏頥貞名其軒曰停雲士生承平時咏謌唐虞誦¶
法周孔粗可以給伏臘及親甘膬之味温凊之室孝養¶
之奉無缺嵗時共徵繇奉公之暇則課耕種理釣牧歡¶
忻紓愉尊酒談笑于一軒之間其才俊頴拔出以行其¶
<pb:KR4d0545_WYG_010-27b>¶
志亦得見于行事及謝事歸休有鄉故之樂無匱乏之¶
嘆凡若此者停雲為軒槩不自知其為厚福也肉乆而¶
腐木乆而螙兵戈起于不測戰奪挺于俄頃常時少年¶
變為鎚埋刼灰眯目軍聲塞耳六親不相保奔逃竄匿¶
此皆平時所未聞見而停雲為軒遽逢百罹何以堪處¶
及喘息粗定覘知里閭鞠為瓦礫欲求向時承平物景¶
無一存者民生(原闕/二字)尚何言哉昔晉靖節處士當晉之¶
衰東南兵後不異于今(原闕/二字)出定禍亂而處士義與留¶
<pb:KR4d0545_WYG_010-28a>¶
侯分當致死徒以康樂形之空(原闕/三字)禍于是處士念八¶
表同昬徒自痛憤優悠俯仰歸休田(原闕/二字)蔬引觴托於¶
停雲以起興致是其命篇賦詩之意也頥貞(原闕/二字)上世¶
已稱善人曽大父謙齋嘗為杭州司獄多所平反未(原/闕)¶
(二/字)懸車杜門人稱長者大父愛閒尤好學急義尊父士¶
賢甫(原闕/三字)其美朝廷旌以義門用勵薄俗丙辰兵變頥¶
貞以道義(原闕/三字)室廬亦盡燬幸而家人獲僅完以城北¶
之洒涇有舊田(原闕/三字)家居之雖兵後牢落而奉親延師¶
<pb:KR4d0545_WYG_010-28b>¶
朋舊過從靡間一日(原闕/二字)讀書積學則收功倍于昔時¶
于以見亂離瘼矣奚其適居(原闕/二字)子不改其恒有若此¶
宜其思親懐友感念疇昔重有慕于(原闕/二字)也故仍扁其¶
軒曰停雲夫雲變態無窮于易雲上于天需君子以飲¶
食宴樂親戚朋舊身更離亂得與款洽引觴紓憂則(原/闕)¶
(二/字)雲是昔處士之心而頤貞善慕之謂也至正戊戌冬¶
記¶
　　　白雲海記¶
<pb:KR4d0545_WYG_010-29a>¶
(原闕/二字)丁酉海冦刼崑山界溪顧君仲瑛奉母陶夫人避¶
地于商(原闕/一字)在吳興之東南僻絶處人以君平昔尊賢¶
重士雖危險殆艱裹糧拏舟以相從者相望不絶有寺¶
曰慈隠僧聞君名延款禮(原闕/二字)至故夫人甘膬之味温¶
凊之奉一如家庭㞐無何病氣決(原闕/二字)君痛母客死旅¶
次號慟頓絶事平即奉函骨歸祔𦵏于綽(原闕/三字)隴仍即¶
舊居堂後結樓而名之白雲海時登焉躑躅四(原闕/三字)吾¶
母果安在乎夫精爽其在此乎否乎終天之痛何時(原/闕)¶
<pb:KR4d0545_WYG_010-29b>¶
(三/字)某與君交乆相厚俾之為記昔唐狄梁公使過太行¶
見(原闕/三字)飛念親舍其下徘徊興歎然狄公于時母未亡¶
豈若君(原闕/三字)存君之痛莫贖且其家封殖百年之乆園¶
池居室書冊(原闕/三字)委棄於出奔母子纍纍寄命草野徒¶
以徳厚在人粗畢㐮(原闕/二字)商溪人來能言君之喪其母¶
也弔者相屬哭者相踵執紼(原闕/二字)或千人噫士於此可¶
以驗平昔之為人今既歸𦵏登樓以(原闕/一字)凝望延佇原¶
隰演迤湖江渺然瞻彼白雲或卷或舒或明或滅雲之¶
<pb:KR4d0545_WYG_010-30a>¶
意態莫盡而君之哀痛何已且惟新朝聞君才名將授¶
以秩君嶄然衰絰固辭弗獲乃祝髪家居日誦毘耶經¶
以游心於清淨覺海深惟海之大無際雲之變無窮君¶
之所以思親也觀其英盤礴極海際天莫非孝思之情¶
至其著存不忘僾然必有見乎其位肅然必有聞乎其¶
容聲然則夫人魂氣精爽乘雲下上要與君接乎雲氣¶
縹緲之間者與雲海相無窮也是為記¶
　　　瑞竹記¶
<pb:KR4d0545_WYG_010-30b>¶
草木之于人非有情聲氣脈相感召然其應自有適相¶
符者故孝經援神契曰元氣混沌孝在其中其言庶人¶
孝則浮珎舒怪草秀水出神魚緯書非經固不可深信¶
然吳人金氏兄弟其家居也析而復合庭舊栽叢竹忽¶
一根而兩竿視他竹尤青潤而秀拔人皆以為孝友所¶
致故名之曰瑞竹焉金自得姓始于祭天金人其盛至¶
與西京相終始後雖顯者無聞然亦代不乏祀今伯祥¶
仁孺之為兄弟也其六世祖盖已讀書積學居長洲蘇¶
<pb:KR4d0545_WYG_010-31a>¶
臺鄉之貞豐里後遷居郡城籍名學校逮伯祥之先君¶
子樂善(原闕/一字)鄉里稱善人必曰君人盖意其必有後也¶
樂善創别業於吳(原闕/一字)之笠澤與貞豐相去無一牛鳴¶
地意在于追逺淑後不相逺(原闕/一字)相近也樂善君生四¶
子雖各異母而伯祥仁孺友于天至念(原闕/一字)兩兄雖早¶
世(原闕/一字)析處異居亦乆而祥孺日益好學至于大衾長¶
枕之樂讓財代死之義未嘗不感慨而興慕(原闕/三字)祥(原/闕)¶
(二/字)謂曰我四兄弟今惟二人吾二人不幸墜先人基搆¶
<pb:KR4d0545_WYG_010-31b>¶
而忍分門割户異日何以見先人于地下於是兩家復¶
合為一婣戚鄰舊無不舉酒相賀雖無情若草木故叢¶
竹有一根兩幹之祥盖非有所待而然也是其昆季暫¶
離而復合暫異而復同其根抵綿衍秀穎之兆造物者¶
固已示其端於此矣人遂以瑞竹名之盖非夸詡也吳¶
人士為賦詩者且成卷而乞記于予昔冦莱公貶非其¶
罪而身後有瑞竹之祥虞雍公父更生佛祠下亦瑞竹¶
挺秀彼皆宰相所格於天者大有不敢援者故予為之¶
<pb:KR4d0545_WYG_010-32a>¶
記僅有取乎緯書之言而表章之耳至正壬寅秋七月¶
望書¶
　　　王氏彛齋記¶
君子所以貴乎故家遺俗者豈特其名稱也哉其文獻¶
有可稽其支胤有可采其傳其授有可法可考夫若然¶
者要豈一日之積哉宋渡南諸帥臣以功名顯者固不¶
一若王襄愍抗節以死於苗劉之難賜𦵏義興山中其¶
五世孫覺軒先生宋亡後以文儒起家官至蘭溪州判¶
<pb:KR4d0545_WYG_010-32b>¶
官當盛年即委政歸蘭溪君之子子敬與其昆季仲徳¶
子明皆克力學以世其家文獻之傳有可稽可法重以¶
三昆季博洽以考索嗜古而識精於是其家書傳子史¶
百家之言三代兩漢尊彞罍鼎之器六朝以下圖史繪¶
畫之屬象犀玉石製作之粹在他人代有一二物猶可¶
哆然自足若蘭溪君之家殆所謂如行山隂道中千巖¶
萬壑使人應接不暇向三十年前其里人岳漢陽與君¶
中表親戚予嘗從漢陽登君仁後堂所見厯厯固已若¶
<pb:KR4d0545_WYG_010-33a>¶
此今更一世其所增益盖必倍蓰於昔時方泰定間子¶
敬當無恙嵗朝禱籖於大神之祠籖語有謂當獲古鼎¶
是年果得商父丁彞于雒陽夾谷之家夾谷初不識為¶
彛苐謂㶚陵橋下出于漁者之網罟彛大容一斗重十¶
斤其鬱發而為文章雖五采爛錦不足以喻其菁華其¶
模鑄之藻思雖妙畫重複不足以喻其巧神子敬既得¶
之則大喜以為大神籖語靈貺若此至合海内博識之¶
士觀之不獨推彛為三代銅器第一且盡讓子敬之賞¶
<pb:KR4d0545_WYG_010-33b>¶
識為不可企及云未幾子敬捐館至正壬辰距父没餘¶
二十年矣是嵗傳聞冦將犯浙西敬父之子令顯字光¶
大乃謀于二父載貲以隨必為貲所累固莫若窖藏之¶
而盡室以避去光大尤念彛為先君子所賞鑑乃沈彛¶
于園池之深屏處夜聞池中有物怒吼殊訝之于是出¶
彛于水寄之他處比賊退視所窖藏與其萬金之貲千¶
柱之室皆燔燬掘鑿無一存者而彛也乃獨巋然獲存¶
夫光大之先君子禱籖于神謂獲古鼎而是年果得彛¶
<pb:KR4d0545_WYG_010-34a>¶
固已神矣晏然太平之世豈料變起不測哉急迫之際¶
沈彞水中而乃怒吼以頓免于盜賊之手由此言之彞¶
之神不可泯没無傳也已按經傳商諸帝有沃丁中丁¶
祖丁武丁庚丁太丁若父丁則未之聞也或疑武聲相¶
近而尊稱之今獲是彞尚足以禆經傳之闕故歐陽公¶
金石録每謂古器物銘欵多可以證定譌闕是于世教¶
豈小補哉光大念其家故物無一存者獨彞為先君子¶
所寳愛于是遂以彛名齋夫王氏世澤之淳彞能神之¶
<pb:KR4d0545_WYG_010-34b>¶
為之兆是相與永乆無窮也必矣作彞齋記¶
　　　貞節堂後記¶
都功徳使都司事無錫華君之室人陳氏年二十八喪¶
都事君君殁更三十六寒暑而夫人亦已老矣至于是¶
而都事君之貲産薄者厚遺(原闕/二字)且壯孫皆授室而夫¶
人之老可知里父老以夫人之貞節是則可以暴著于¶
天下矣乃悉具其貞節之實言于有司有司轉以聞于¶
朝省朝省下其事于無錫州州為表其門曰貞節云都¶
<pb:KR4d0545_WYG_010-35a>¶
事君少年有大志一旦捐妻子北上以才名見知諸公¶
間當國家崇尚佛乘徼福受釐之時都功徳司所由建¶
職當奏事上前宻邇清光其貴顯無難者顧乃抱病南¶
歸無幾何而不禄方殁時其孤幼武裁六嵗夫人之為¶
女為婦皆大家能痛自刮磨富嬌華既大族中表内外¶
無慮數百人夫人哀死事生雖纎悉必中矩度教其子¶
使之循循雅飾委已於學夫人每帥婢媵蠶績紉紡時¶
節晝夜有恒式不少置幼武既長則時勸其母且少休¶
<pb:KR4d0545_WYG_010-35b>¶
夫人曰民勞善心生季孫母吾師也幼武齒日長學日¶
進思所以奉其母者無不至于是扁其堂曰貞節嘉議¶
大夫禮部尚書致仕干公為作貞節堂記其于夫人潔¶
白之懿行堅凝之苦節稱頌贊述盖已無乎不備然而¶
幼武猶屬後記于遂昌鄭某今夫馭車以行陸撡舟以¶
涉川其始也有兢慎之心無銜橛之患何徃而非安坦¶
之途及乎中道操者肆馭者倦而始有不虞矣故曰行¶
百里者半九十今夫人之粹徳懿行雖禀于天者使然¶
<pb:KR4d0545_WYG_010-36a>¶
要自都事君之没三四十年之間終始一揆其于貞節¶
固將照映今古幼武之于斯堂也每于嵗時率其親友¶
奉觴再拜為夫人壽其懽欣悅懌之意上有以禆民風¶
下有以範薄俗夫豈易易于言者所能既哉昔李文公¶
傳髙愍女楊烈婦屬辭不愧史遷今公之記斯堂也何¶
以異乎若夫後記之作則歐公之門有徐無黨在焉幼¶
武字彦清至正九年春二月記¶
　　　玉山草堂記¶
<pb:KR4d0545_WYG_010-36b>¶
昔王摩詰置莊輞川有藍田玉山之勝其竹里館皆編¶
第覆瓦相參以為室於是杜少陵為之賦詩有曰玉山¶
草堂云者景地偏勝詩尤絶倫後六百餘年吳人顧仲¶
瑛氏家界溪溪瀕崑山仲瑛工於為詩而心竊慕二子¶
也亦於其堂廡之西茅茨雜瓦為屋若干楹用少陵詩¶
語扁曰玉山草堂其幽閴佳勝繚簷四周盡植梅與竹¶
珍竒之山石瓌異之花卉亦旁羅而立堂之上壺槊以¶
為娛觴詠以為樂盖無虚日焉客有過其家喜即草堂¶
<pb:KR4d0545_WYG_010-37a>¶
以休偃者仲瑛乞為之記客乃為之言曰夫物貴乎有¶
初其來尚矣在邃古時所謂標枝而野鹿乆之而始知¶
以韋前及夫上衣下裳之日亦何取乎方尺之韋以蔽¶
乎膝之上也然不若是不足以謂之法服示不忘其初¶
者其意可見竊意上棟下宇之始也其草若以為室當¶
必在乎陶瓦之先今而覆瓦利百倍於茅也其索綯以¶
乘屋者貧者不得已也若仲瑛覆瓦而室者亘數百楹¶
櫛比而鱗次若波水然然猶構此草堂者豈但追慕少¶
<pb:KR4d0545_WYG_010-37b>¶
陵摩詰乎盖亦古人不忘其初之謂也仲瑛嗜詩如飢¶
渴每㝠心古初哦詩草堂之下既以成篇什又綵繪以¶
為之圖今復命客為之記焉其於草堂拳拳若此勢且¶
與浣花溪輞川莊同擅名于乆逺豈特不忘其初之謂¶
哉客者遂昌山樵鄭元祐其為之記則至正九年秋九¶
月一日云¶
　　　清江一曲記¶
嗟乎士生於世考求聖賢之成法將以推之以及乎民¶
<pb:KR4d0545_WYG_010-38a>¶
所(原闕/一字)幼學而壯行也豈必於隠乎不幸不得進其身¶
又不可外慕以倖求也乃至隠身耕鑿混跡漁釣一切¶
鞅掌喧豗舉不能汨吾心志惟適吾身以養吾學此清¶
江一曲所由名也吳之郡其西則有山陂陀綿亘百餘¶
(原闕/一字)不絶其東水滙為湖流為江而瀕之海莫非魚龍¶
之宮蛟鼉之窟水禽上下葭菼青郁信乎王孫雒之言¶
也然自江南歸職方經制寛廓齊民兼并蕩不知有禮¶
禁一旦事變如浮雲空華其于兼幷也何有去吳城東¶
<pb:KR4d0545_WYG_010-38b>¶
一舍許有謂陳湖者而姚江則出其西其地江湖滋溉¶
土脈衍沃吳人邱君進惪世耕稼于其上而進徳恂恂¶
孝弟聞于鄉里灌田築室伏臘之計裘葛之奉雖粗足¶
以仰事俯育而其心則充然以為有餘而無慕乎其外¶
者也人有自其鄉來者言其江與湖延綿相聨混若為¶
一至其涵端倪浴日月動而為風濤吐吞烟浪激博靜¶
而為天水錦瑩一波不興賈舶漁舟唱歌響答攜魚鰕¶
市肴酒有弗知誰賔誰主此則陳湖之大致也而進徳¶
<pb:KR4d0545_WYG_010-39a>¶
之居是躬耕食力與其農氓釣叟爾汝以言箕踞而坐¶
杜少陵所謂桃源人家易制度橘洲田土仍膏腴盖謂¶
是歟然進徳讀書積學素欲見推乎民以行之然非其¶
時又不肯苟且以倖進顧甘栖遲伴奐于烟水之鄉故¶
取少陵詩句以名其所處其所養所適何如哉予雖弗¶
獲識邱君而沈仲説氏吾友也則與進徳居相近亟稱¶
進徳之賢不輟口斯時也仲說與進徳屏遯江湖之間¶
濯纓洗耳煮芹烹蓴與海鷗渚雁農父釣叟對酌酬歌¶
<pb:KR4d0545_WYG_010-39b>¶
相忘物我放浪形骸之外有寵辱何足以動之有不自¶
知其為無懐氏之民也昔管寧王烈邴原浮海東逝而¶
其處已處人皆可師法然今二君子之所處要必有所¶
本矣何時款予清江之一曲呼長風酬明月賡抱村流¶
之詩容與笑譚以連旦夕豈不同償一快耶進徳以為¶
然爰鼓沙棠以徃書之記為左劵¶
　　　溪山勝槩樓記¶
延陵溪山散在四封獨惠山秀出于梁谿溪當南北衝¶
<pb:KR4d0545_WYG_010-40a>¶
要發源於山而山之泉自唐迄今擅天下名品在第二¶
山復突起于平壤數百里之間老佛之宫與士民室廬¶
蜂房蟻垤以附麗其深秀者概無一弓空地棄抑亦可¶
謂盛矣乎然得其邃深者或迫塞而不舒得宏敞者或¶
空曠而不茂宻獨華君别墅在無錫西門惠山横陳悉¶
露其深秀凡山之霏烟洩雲雨紓晴復朝暉夜光吐濩¶
閃映以至于山之竹樹水石春腴夏隂揫歛而勁實者¶
不出于其别墅几席之上則在于簷廡之間夫梁溪演¶
<pb:KR4d0545_WYG_010-40b>¶
迤而東也至兹而始浩渺溢目鳬翳鯈魚翔泳出没菰¶
蒲荷芰被接洲渚望之而彌長挹之而彌深概無遺觀¶
也已髙桅疾艫吳歈越謳溪翁柂師網罟繩擉舟炊而¶
野飲聚語而散處掠輕檻而過望樽俎而笑逮與之相¶
忘形骸而莫適為之主賔矣人謂君别墅据山水要會¶
而總攬兼得之至順四年春予之維揚載舊藏溪山勝¶
概四字扁將捐之溪菴野寺耳君見大喜曰是造物者¶
名吾亭也于是取而揭之水軒更七年為至元仍紀元¶
<pb:KR4d0545_WYG_010-41a>¶
之五年予復道梁溪則于水軒之南建樓而扁揭其上¶
樓既髙迥景益秀出登樓而觀山若增而益髙水若浚¶
而益深凡所謂勝概者較之水軒不啻數倍也已夫延¶
陵非無佳山水也顧已散在窮僻獨惠山不逺州郡而¶
君之别墅適得其勝概然更唐宋以迄于今果何如也¶
華君能以徳培其家教其子孫交友天下之賢者相與¶
詠歌而登覽之則斯樓也豈徒一時之勝概也哉君名¶
瑛字子英云予遂昌鄭元祐為之記¶
<pb:KR4d0545_WYG_010-41b>¶
　¶
　¶
　¶
　¶
　¶
　¶
　¶
　僑吳集卷十¶
